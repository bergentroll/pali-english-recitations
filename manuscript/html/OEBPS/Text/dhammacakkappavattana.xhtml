<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title></title>
</head>

<body>
  <h2>Dhammacakkappavattana-sutta<a id="dhammacakkappavattana-full"></a></h2>

  <hr/>

  <br/>

  <center>〈 Evaṁ me sutaṁ 〉</center>

  <p>Ekaṁ samayaṁ bhagavā bārāṇasiyaṁ viharati isipatane migadāye. Tatra kho bhagavā pañcavaggiye bhikkhū āmantesi:</p>

  <p>Dve'me bhikkhave antā pabbajitena na sevitabbā: yo c'āyaṁ kāmesu kāmasukhallik'ānuyogo hīno gammo pothujjaniko anariyo anatthasañhito yo c'āyaṁ attakilamath'ānuyogo dukkho anariyo anatthasañhito.</p>

  <p>Ete te bhikkhave ubho ante anupagamma majjhimā paṭipadā Tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.</p>

  <p>Katamā ca sā bhikkhave majjhimā paṭipadā Tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati?</p>

  <p>Ayam'eva ariyo aṭṭhaṅgiko maggo seyyath'īdaṁ:</p>

  <p>Sammā-diṭṭhi sammā-saṅkappo sammā-vācā sammā-kammanto sammā-ājīvo sammā-vāyāmo sammā-sati sammā-samādhi. Ayaṁ kho sā bhikkhave majjhimā paṭipadā Tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.</p>

  <p>Idaṁ kho pana bhikkhave dukkhaṁ ariyasaccaṁ:</p>

  <p>Jāti'pi dukkhā Jarā'pi dukkhā byādhi'pi dukkho Maraṇam'pi dukkhaṁ soka-parideva-dukkha-domanass'upāyāsā'pi dukkhā appiyehi sampayogo dukkho piyehi vippayogo dukkho yam'picchaṁ na labhati tam'pi dukkhaṁ saṅkhittena pañc'upādānakkhandā dukkhā.</p>

  <p>Idaṁ kho pana bhikkhave dukkhasamudayo ariyasaccaṁ:</p>

  <p>Y'āyaṁ taṇhā ponobbhavikā nandirāgasahagatā tatra tatr'ābhinandinī seyyath'īdaṁ: kāmataṇhā bhavataṇhā vibhavataṇhā.</p>

  <p>Idaṁ kho pana bhikkhave dukkhanirodho ariyasaccaṁ:</p>

  <p>Yo tassā yeva taṇhāya asesavirāganirodho cāgo paṭinissaggo mutti anālayo.</p>

  <p>Idaṁ kho pana bhikkhave dukkhanirodhagāminī paṭipadā ariyasaccaṁ:</p>

  <p>Ayam'eva ariyo aṭṭhaṅgiko maggo seyyath'īdaṁ: Sammā-diṭṭhi sammā-saṅkappo sammā-vācā sammā-kammanto sammā-ājīvo sammā-vāyāmo sammā-sati sammā-samādhi.</p>

  <p>[Idaṁ dukkhaṁ] ariyasaccanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.</p>

  <p>Taṁ kho panidaṁ dukkhaṁ ariyasaccaṁ pariññeyyan'ti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.</p>

  <p>Taṁ kho panidaṁ dukkhaṁ ariyasaccaṁ pariññātanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.</p>

  <p>Idaṁ dukkhasamudayo ariyasaccanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.</p>

  <p>Taṁ kho panidaṁ dukkhasamudayo ariyasaccaṁ pahātabban'ti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.</p>

  <p>Taṁ kho panidaṁ dukkhasamudayo ariyasaccaṁ pahīnanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.</p>

  <p>Idaṁ dukkhanirodho ariyasaccanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.</p>

  <p>Taṁ kho panidaṁ dukkhanirodho ariyasaccaṁ sacchikātabban'ti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.</p>

  <p>Taṁ kho panidaṁ dukkhanirodho ariyasaccaṁ sacchikatanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.</p>

  <p>Idaṁ dukkhanirodhagāminī paṭipadā ariyasaccanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.</p>

  <p>Taṁ kho panidaṁ dukkhanirodhagāminī paṭipadā ariyasaccaṁ bhāvetabban'ti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.</p>

  <p>Taṁ kho panidaṁ dukkhanirodhagāminī paṭipadā ariyasaccaṁ bhāvitanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.</p>

  <p>[Yāvakīvañ'ca me] bhikkhave imesu catūsu ariyasaccesu evaṁ tiparivaṭṭaṁ dvādasākāraṁ yathābhūtaṁ ñāṇadassanaṁ na suvisuddhaṁ ahosi n'eva tāv'āhaṁ bhikkhave sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṁ sammāsambodhiṁ abhisambuddho paccaññāsiṁ.</p>

  <p>Yato ca kho me bhikkhave imesu catūsu ariyasaccesu evaṁ tiparivaṭṭaṁ dvādasākāraṁ yathābhūtaṁ ñāṇadassanaṁ suvisuddham ahosi athāham bhikkhave sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṁ sammāsambodhiṁ abhisambuddho paccaññāsiṁ.</p>

  <p>Ñāṇañ'ca pana me dassanaṁ udapādi. TODO: period missing here in original</p>

  <p>“Akuppā me vimutti ayam'antimā jāti n'atthidāni punabbhavo”ti.</p>

  <p>Idam avoca bhagavā. Attamanā pañcavaggiyā bhikkhu bhagavato bhāsitaṁ abhinanduṁ.</p>

  <p>Imasmiñ'ca pana veyyākaraṇasmiṁ bhaññamāne āyasmato koṇḍaññassa virajaṁ vītamalaṁ dhammacakkhuṁ udapādi:</p>

  <p>“Yaṁ kiñ'ci samudayadhammaṁ sabbaṁ taṁ nirodhadhamman”ti.</p>

  <p>[Pavattite ca bhagavatā] dhammacakke bhummā devā saddam'anussāvesuṁ:</p>

  <p>“Etaṁ bhagavatā bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmin”ti.</p>

  <p>Bhummānaṁ devānaṁ saddaṁ sutvā cātummahārājikā devā saddam'anussāvesuṁ...</p>

  <p>Cātummahārājikanaṁ devānaṁ saddaṁ sutvā tāvatiṁsā devā saddam'anussāvesuṁ...</p>

  <p>Tāvatiṁsānaṁ devānaṁ saddaṁ sutvā yāmā devā saddam'anussāvesuṁ...</p>

  <p>Yāmānaṁ devānaṁ saddaṁ sutvā tusitā devā saddam'anussāvesuṁ...</p>

  <p>Tusitānaṁ devānaṁ saddaṁ sutvā Nimmānaratī devā saddamanussavesum...</p>

  <p>Nimmānaratīnaṁ devānaṁ saddaṁ sutvā Paranimmitavasavattī devā saddam'anussāvesuṁ...</p>

  <p>Paranimmitavasavattīnaṁ devānaṁ saddaṁ sutvā Brahmakāyikā devā saddam'anussāvesuṁ:</p>

  <p>“Etaṁ bhagavatā bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmin”ti.</p>

  <p>Itiha tena khaṇena tena muhuttena yāva brahmalokā saddo abbhuggacchi. Ayañ'ca dasasahassī lokadhātu saṅkampi sampakampi sampavedhi appamāṇo ca oḷāro obhāso loke pāturahosi atikkammeva devānaṁ devānubhāvaṁ.</p>

  <p>Atha kho bhagavā udānaṁ udānesi:</p>

  <p>“Aññāsi vata bho koṇḍañño aññāsi vata bho koṇḍañño”ti. Itihidaṁ āyasmato koṇḍaññassa aññākoṇḍañño tveva nāmaṁ ahosī'ti.</p>

  <p style="text-align:right;">[SN 56.11]</p>
</body>
</html>