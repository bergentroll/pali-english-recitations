<?xml version='1.0' encoding='utf-8'?>
<html xmlns="http://www.w3.org/1999/xhtml"><head/><body><h2>Anupubba-sikkhā<a id="anupubba-sikkha"></a></h2>
<hr/>
<br/>
<p>〈 Handa mayaṁ anupubba-sikkha-pāṭhaṁ bhaṇāmase 〉</p>
<p>Taṁ dhammaṁ suṇāti gahapati vā gahapatiputto vā aññatarasmiṁ vā kule paccājāto. So taṁ dhammaṁ sutvā tathāgate saddhaṁ paṭilabhati. So tena saddhāpaṭilābhena samannāgato iti paṭisañcikkhati: 'sambādho gharāvāso rajopatho abbhokāso pabbajjā. Na'y'idaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ sankhalikhitaṁ brahmacariyaṁ carituṁ. Yan'nūn'āhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan'ti. So aparena samayena appaṁ vā bhogakkhandhaṁ pahāya mahantaṁ vā bhogakkhandhaṁ pahāya appaṁ vā ñātiparivaṭṭaṁ pahāya mahantaṁ vā ñātiparivaṭṭaṁ pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajati.</p>
<p style="text-align:right;">[MN 27 / 38 / 51]</p>
<p>Sakkā nu kho bho gotama imasmim'pi dhammavinaye evam'eva anupubbasikkhā anupubbakiriyā anupubbapaṭipadā paññapetun"ti?</p>
<p>Sakkā imasmim'pi dhammavinaye anupubbasikkhā anupubbakiriyā anupubbapaṭipadā paññapetuṁ. Tathāgato purisadammaṁ labhitvā paṭhamaṁ evaṁ vineti: 'ehi tvaṁ bhikkhu sīlavā hohi pātimokkhasaṁvarasaṁvuto viharāhi ācāragocarasampanno aṇumattesu vajjesu bhayadassāvī samādāya sikkhassu sikkhāpadesū'ti.</p>
<p style="text-align:right;">[MN 107]</p>
<p>So evaṁ pabbajito samāno bhikkhūnaṁ sikkhāsājīva-samāpanno pāṇ'ātipātaṁ pahāya pāṇ'ātipātā paṭivirato hoti nihitadaṇḍo nihitasattho lajjī dayāpanno sabbapāṇabhūta-hit'ānukampī viharati. Adinn'ādānaṁ pahāya adinn’ādānā paṭivirato hoti dinn'ādāyī dinnapāṭikankhī athenena sucibhūtena attanā viharati. Abrahmacariyaṁ pahāya brahmacārī hoti ārācārī virato methunā gāmadhammā.</p>
<p>Musāvādaṁ pahāya musāvādā paṭivirato hoti saccavādī saccasandho theto paccayiko avisaṁvādako lokassa. Pisuṇaṁ vācaṁ pahāya pisuṇāya vācāya paṭivirato hoti ito sutvā na amutra akkhātā imesaṁ bhedāya amutra vā sutvā na imesaṁ akkhātā amūsaṁ bhedāya---
<br/>iti bhinnānaṁ vā sandhātā sahitānaṁ vā anuppadātā samaggārāmo samaggarato samagganandī samaggakaraṇiṁ vācaṁ bhāsitā hoti. Pharusaṁ vācaṁ pahāya pharusāya vācāya paṭivirato hoti yā sā vācā n'elā kaṇṇasukhā pemanīyā hadayaṅ'gamā porī bahujanakantā bahujanamanāpā tathārūpiṁ vācaṁ bhāsitā hoti. Samphappalāpaṁ pahāya samphappalāpā paṭivirato hoti kālavādī bhūtavādī atthavādī dhammavādī vinayavādī nidhānavatiṁ vācaṁ bhāsitā kālena sāpadesaṁ pariyantavatiṁ atthasaṁhitaṁ.</p>
<p>So bījagāma-bhūtagāma-samārambhā paṭivirato hoti ekabhattiko hoti ratt'ūparato virato vikālabhojanā nacca-gīta-vādita-visūkadassanā paṭivirato hoti mālā­-gandha-vilepana­-dhāraṇa­-maṇḍana­-vibhūsana'ṭṭhānā paṭivirato hoti uccāsayana-mahāsayanā paṭivirato hoti jātarūparajata-paṭiggahaṇā paṭivirato hoti āmaka-dhañña-paṭiggahaṇā paṭivirato hoti āmaka-maṁsa-paṭiggahaṇā paṭivirato hoti itthikumārika-paṭiggahaṇā paṭivirato hoti dāsidāsa-paṭiggahaṇā paṭivirato hoti aj'eḷaka-paṭiggahaṇā paṭivirato hoti kukkuṭasūkara-paṭiggahaṇā paṭivirato hoti hatthi-gavassa-vaḷava-paṭiggahaṇā paṭivirato hoti khettavatthu-paṭiggahaṇā paṭivirato hoti. Dūteyya-pahiṇa-gaman'ānuyogā paṭivirato hoti kayavikkayā paṭivirato hoti tulākūṭa-kaṁsakūṭa-mānakūṭā paṭivirato hoti ukkoṭana-vañcana-nikati-sāciyogā paṭivirato hoti chedana-­vadha-bandhana­-viparāmosa-ālopa-sahasākārā paṭivirato hoti.</p>
<p>So santuṭṭho hoti kāyaparihārikena cīvarena kucchi-parihārikena piṇḍapātena. So yena yen'eva pakkamati samādāy'eva pakkamati. Seyyathā'pi nāma pakkhī sakuṇo yena yen'eva ḍeti sapattabhāro'va ḍeti evam'eva bhikkhu santuṭṭho hoti kāyaparihārikena cīvarena kucchiparihārikena piṇḍapātena. So yena yen'eva pakkamati samādāy'eva pakkamati. So iminā ariyena sīlakkhandhena samannāgato ajjhattaṁ anavajjasukhaṁ paṭisaṁvedeti.</p>
<p style="text-align:right;">[MN 51]</p>
<p>Tam'enaṁ tathāgato uttariṁ vineti: 'ehi tvaṁ bhikkhu indriyesu guttadvāro hohi cakkhunā rūpaṁ disvā mā nimittaggāhī hohi m'ānubyañjanaggāhī. Yatv'ādhikaraṇam'enaṁ cakkhu'ndriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ tassa saṁvarāya paṭipajjāhi rakkhāhi cakkhu'ndriyaṁ cakkhu'ndriye saṁvaraṁ āpajjāhi. Sotena saddaṁ sutvā. Ghānena gandhaṁ ghāyitvā. Jivhāya rasaṁ sāyitvā. Kāyena phoṭṭhabbaṁ phusitvā. Manasā dhammaṁ viññāya mā nimittaggāhī hohi m'ānubyañjanaggāhī. Yatv'ādhikaraṇam'enaṁ man'indriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ tassa saṁvarāya paṭipajjāhi rakkhāhi man'indriyaṁ man'indriye saṁvaraṁ āpajjāhī'ti.</p>
<p>'Ehi tvaṁ bhikkhu bhojane mattaññū hohi. Paṭisankhā yoniso āhāraṁ āhāreyyāsi---
<br/>n'eva davāya na madāya na maṇḍanāya na vibhūsanāya yāva'd'eva imassa kāyassa ṭhitiyā yāpanāya vihiṁs'ūparatiyā brahmacariy'ānuggahāya---
<br/>iti purāṇañ'ca vedanaṁ paṭihankhāmi navañ'ca vedanaṁ na uppādessāmi yātrā ca me bhavissati anavajjatā ca phāsuvihāro cā'ti.</p>
<p>'Ehi tvaṁ bhikkhu jāgariyaṁ anuyutto viharāhi divasaṁ cankamena nisajjāya āvaraṇīyehi dhammehi cittaṁ parisodhehi rattiyā paṭhamaṁ yāmaṁ cankamena nisajjāya āvaraṇīyehi dhammehi cittaṁ parisodhehi rattiyā majjhimaṁ yāmaṁ dakkhiṇena passena sīhaseyyaṁ kappeyyāsi pāde pādaṁ accādhāya sato sampajāno uṭṭhānasaññaṁ manasikaritvā rattiyā pacchimaṁ yāmaṁ paccuṭṭhāya cankamena nisajjāya āvaraṇīyehi dhammehi cittaṁ
parisodhehī'ti.</p>
<p>'Ehi tvaṁ bhikkhu satisampajaññena samannāgato hohi abhikkante paṭikkante sampajānakārī ālokite vilokite sampajānakārī samiñjite pasārite sampajānakārī sanghāṭipattacīvaradhāraṇe sampajānakārī asite pīte khāyite sāyite sampajānakārī uccārapassāvakamme sampajānakārī gate ṭhite nisinne sutte jāgarite bhāsite tuṇhībhāve sampajānakārī'ti.</p>
<p>'Ehi tvaṁ bhikkhu vivittaṁ sen'āsanaṁ bhajāhi araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjan'ti.</p>
<p>So pacchābhattaṁ piṇḍapātapaṭikkanto nisīdati pallankaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. So abhijjhaṁ loke pahāya vigat'ābhijjhena cetasā viharati abhijjhāya cittaṁ parisodheti byāpāda-padosaṁ pahāya abyāpannacitto viharati sabbapāṇabhūta-hit'ānukampī byāpādapadosā cittaṁ parisodheti thina-middhaṁ pahāya vigatathinamiddho viharati ālokasaññī sato sampajāno thinamiddhā cittaṁ parisodheti uddhacca-kukkuccaṁ pahāya anuddhato viharati ajjhattaṁ vūpasanta-citto uddhaccakukkuccā cittaṁ parisodheti vicikicchaṁ pahāya tiṇṇavicikiccho viharati akathaṁkathī kusalesu dhammesu vicikicchāya cittaṁ parisodheti.</p>
<p style="text-align:right;">[MN 107]</p>
<p>Bhikkhu yathā iṇaṁ yathā rogaṁ yathā bandhan'āgāraṁ yathā dāsabyaṁ yathā kantār'addhāna-maggaṁ ime pañca nīvaraṇe appahīne attani samanupassati. Seyyathā'pi bhikkhave āṇaṇyaṁ yathā ārogyaṁ yathā bandhanāmokkhaṁ yathā bhujissaṁ yathā khemantabhūmiṁ evam'eva bhikkhu ime pañca nīvaraṇe pahīne attani samanupassati. So tatonidānaṁ labhetha pāmojjaṁ adhigaccheyya somanassaṁ.</p>
<p>So ime pañca nīvaraṇe pahāya cetaso upakkilese paññāya dubbalīkaraṇe paṭhamaṁ jhānaṁ dutiyaṁ jhānaṁ tatiyaṁ jhānaṁ catutthaṁ jhānaṁ upasampajja viharati.</p>
<p>So evaṁ samāhite citte parisuddhe pariyodāte anangaṇe vigat'ūpakkilese mudubhūte kammaniye ṭhite āneñjappatte pubbe-nivās'ānussati-ñāṇāya sattānaṁ cut'ūpapāta-ñāṇāya āsavānaṁ khaya-ñāṇāya cittaṁ abhininnāmeti.</p>
<p>So 'idaṁ dukkhan'ti yathābhūtaṁ pajānāti 'ayaṁ dukkha-samudayo'ti yathābhūtaṁ pajānāti 'ayaṁ dukkhanirodho'ti yathābhūtaṁ pajānāti 'ayaṁ dukkhanirodhagāminī paṭipadā'ti yathābhūtaṁ pajānāti. 'Ime āsavā'ti yathābhūtaṁ pajānāti 'ayaṁ āsavasamudayo'ti yathābhūtaṁ pajānāti 'ayaṁ āsavanirodho'ti yathābhūtaṁ pajānāti 'ayaṁ āsavanirodhagāminī paṭipadā'ti yathābhūtaṁ pajānāti.</p>
<p style="text-align:right;">[MN 39]</p>
<p>Tassa evaṁ jānato evaṁ passato kām'āsavā'pi cittaṁ vimuccati bhav'āsavā'pi cittaṁ vimuccati avijj'āsavā'pi cittaṁ vimuccati. Vimuttasmiṁ vimuttam'iti ñāṇaṁ hoti: 'khīṇā jāti vusitaṁ brahmacariyaṁ kataṁ karaṇīyaṁ n'āparaṁ itthattāyā'ti pajānātī'ti.</p>
<p>Ye kho te bhikkhū sekkhā apattamānasā anuttaraṁ yogakkhemaṁ patthayamānā viharanti tesu me ayaṁ evarūpī anusāsanī hoti.</p>
<p style="text-align:right;">[MN 107]</p>
</body></html>