## Āditta-pariyāya-sutta<a id="aditta-pariyaya"></a>
---
<br>

<center>
〈 Evaṁ me sutaṁ 〉
</center>

Ekaṁ samayaṁ bhagavā gayāyaṁ viharati gayāsīse saddhiṁ bhikkhusahassena. Tatra kho bhagavā bhikkhū āmantesi:

Sabbaṁ bhikkhave ādittaṁ!

Kiñ'ca bhikkhave sabbaṁ ādittaṁ?

Cakkhuṁ bhikkhave ādittaṁ <span class="breathmark">'</span> rūpā ādittā <span class="breathmark">'</span> cakkhuviññāṇaṁ ādittaṁ <span class="breathmark">'</span> cakkhusamphasso āditto <span class="breathmark">'</span> yam'p'idaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tam pi ādittaṁ.\
Kena ādittaṁ?\
Ādittaṁ rāgagginā dosagginā mohagginā <span class="breathmark">'</span> ādittaṁ jātiyā jarāya maraṇena <span class="breathmark">'</span> sokehi paridevehi dukkhehi domanassehi upāyāsehi ādittan'ti vadāmi.

Sotaṁ ādittaṁ <span class="breathmark">'</span> saddā ādittā <span class="breathmark">'</span> sotaviññāṇaṁ ādittaṁ <span class="breathmark">'</span> sotasamphasso āditto <span class="breathmark">'</span> yam'p'idaṁ sotasamphassapaccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tam pi ādittaṁ.\
Kena ādittaṁ?\
Ādittaṁ rāgagginā dosagginā mohagginā <span class="breathmark">'</span> ādittaṁ jātiyā jarāya maraṇena <span class="breathmark">'</span> sokehi paridevehi dukkhehi domanassehi upāyāsehi ādittan'ti vadāmi.

Ghānaṁ ādittaṁ <span class="breathmark">'</span> gandhā ādittā <span class="breathmark">'</span> ghānaviññāṇaṁ ādittaṁ <span class="breathmark">'</span> ghānasamphasso āditto <span class="breathmark">'</span> yam'p'idaṁ ghānasamphassapaccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tam pi ādittaṁ.\
Kena ādittaṁ?\
Ādittaṁ rāgagginā dosagginā mohagginā <span class="breathmark">'</span> ādittaṁ jātiyā jarāya maraṇena <span class="breathmark">'</span> sokehi paridevehi dukkhehi domanassehi upāyāsehi ādittan'ti vadāmi.

Jivhā ādittā <span class="breathmark">'</span> rasā ādittā <span class="breathmark">'</span> jivhāviññāṇaṁ ādittaṁ <span class="breathmark">'</span> jivhāsamphasso āditto <span class="breathmark">'</span> yam'p'idaṁ jivhāsamphassapaccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tam pi ādittaṁ.\
Kena ādittaṁ?\
Ādittaṁ rāgagginā dosagginā mohagginā <span class="breathmark">'</span> ādittaṁ jātiyā jarāya maraṇena <span class="breathmark">'</span> sokehi paridevehi dukkhehi domanassehi upāyāsehi ādittan'ti vadāmi.

Kāyo āditto <span class="breathmark">'</span> phoṭṭhabbā ādittā <span class="breathmark">'</span> kāyaviññāṇaṁ ādittaṁ <span class="breathmark">'</span> kāyasamphasso āditto <span class="breathmark">'</span> yam'p'idaṁ kāyasamphassapaccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tam pi ādittaṁ.\
Kena ādittaṁ?\
Ādittaṁ rāgagginā dosagginā mohagginā <span class="breathmark">'</span> ādittaṁ jātiyā jarāya maraṇena <span class="breathmark">'</span> sokehi paridevehi dukkhehi domanassehi upāyāsehi ādittan'ti vadāmi.

Mano āditto <span class="breathmark">'</span> dhammā ādittā <span class="breathmark">'</span> manoviññāṇaṁ ādittaṁ <span class="breathmark">'</span> manosamphasso āditto <span class="breathmark">'</span> yam'p'idaṁ manosamphassapaccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tam pi ādittaṁ.\
Kena ādittaṁ?\
Ādittaṁ rāgagginā dosagginā mohagginā <span class="breathmark">'</span> ādittaṁ jātiyā jarāya maraṇena <span class="breathmark">'</span> sokehi paridevehi dukkhehi domanassehi upāyāsehi ādittan'ti vadāmi.

<center>
〈 Evaṁ passaṁ bhikkhave 〉
</center>
Sutvā ariyasāvako cakkhusmimpi nibbindati <span class="breathmark">'</span> rūpesu pi nibbindati <span class="breathmark">'</span> cakkhuviññāṇe pi nibbindati <span class="breathmark">'</span> cakkhusamphassepi nibbindati <span class="breathmark">'</span> yam'p'idaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tasmimpi nibbindati.

Sotasmimpi nibbindati <span class="breathmark">'</span> saddesu pi nibbindati <span class="breathmark">'</span> sotaviññāṇe pi nibbindati <span class="breathmark">'</span> sotasamphassepi nibbindati <span class="breathmark">'</span> yam'p'idaṁ sotasamphassapaccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tasmimpi nibbindati.

Ghānasmimpi nibbindati <span class="breathmark">'</span> gandhesu pi nibbindati <span class="breathmark">'</span> ghānaviññāṇe pi nibbindati <span class="breathmark">'</span> ghānasamphassepi nibbindati <span class="breathmark">'</span> yam'p'idaṁ ghānasamphassapaccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tasmimpi nibbindati.

Jivhāya pi nibbindati <span class="breathmark">'</span> rasesu pi nibbindati <span class="breathmark">'</span> jivhāviññāṇe pi nibbindati <span class="breathmark">'</span> jivhāsamphassepi nibbindati <span class="breathmark">'</span> yam'p'idaṁ jivhāsamphassapaccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tasmimpi nibbindati.

Kāyasmimpi nibbindati <span class="breathmark">'</span> phoṭṭhabbesu pi nibbindati <span class="breathmark">'</span> kāyaviññāṇe pi nibbindati <span class="breathmark">'</span> kāyasamphassepi nibbindati <span class="breathmark">'</span> yam'p'idaṁ kāyasamphassapaccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tasmimpi nibbindati.

Manasmimpi nibbindati <span class="breathmark">'</span> dhammesu pi nibbindati <span class="breathmark">'</span> manoviññāṇe pi nibbindati <span class="breathmark">'</span> manosamphasse pi nibbindati <span class="breathmark">'</span> yam'p'idaṁ manosamphassapaccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tasmimpi nibbindati.

Nibbindaṁ virajjati <span class="breathmark">'</span> virāgā vimuccati <span class="breathmark">'</span> vimuttasmiṁ 'Vimuttam' iti ñāṇaṁ hoti:

'Khīṇā jāti vusitaṁ brahmacariyaṁ kataṁ karaṇīyaṁ n'āparaṁ itthattāyā'ti pajānātī'ti.

Idam'avoca bhagavā. Attamanā te bhikkhū bhagavato bhāsitaṁ abhinanduṁ. Imasmiñ'ca pana veyyākaraṇasmiṁ bhaññamāne tassa bhikkhusahassassa anupādāya āsavehi cittāni vimucciṁsū'ti.

<p style="text-align:right;">[SN 35.28]</p>
