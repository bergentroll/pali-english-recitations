\section{Dhammacakkappavattana-sutta}
\label{dhammacakkappavattana-full}

\begin{leader}
  \anglebracketleft\ \hspace{-0.5mm}Evaṁ me sutaṁ \hspace{-0.5mm}\anglebracketright\
\end{leader}

\begin{pali-hang}
  Ekaṁ samayaṁ bhagavā bārāṇasiyaṁ viharati isipatane migadāye. Tatra kho bhagavā pañcavaggiye bhikkhū āmantesi:
\end{pali-hang}

\begin{pali-hang}
  Dve'me bhikkhave antā pabbajitena na sevitabbā: yo c'āyaṁ kāmesu kāmasukhallik'ānuyogo hīno gammo pothujjaniko anariyo anatthasañhito yo c'āyaṁ attakilamath'ānuyogo dukkho anariyo anatthasañhito.
\end{pali-hang}

\begin{pali-hang}
  Ete te bhikkhave ubho ante anupagamma majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.
\end{pali-hang}

\begin{pali-hang}
  Katamā ca sā bhikkhave majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati?
\end{pali-hang}

\begin{pali-hang}
  Ayam'eva ariyo aṭṭhaṅgiko maggo seyyath'īdaṁ:
\end{pali-hang}

\begin{pali-hang}
  Sammā-diṭṭhi sammā-saṅkappo sammā-vācā sammā-kammanto sammā-ājīvo sammā-vāyāmo sammā-sati sammā-samādhi.
\end{pali-hang}

\begin{pali-hang}
  Ayaṁ kho sā bhikkhave majjhimā paṭipadā
\end{pali-hang}

\begin{pali-hang}
  Tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.
\end{pali-hang}

\begin{pali-hang}
  Idaṁ kho pana bhikkhave dukkhaṁ ariyasaccaṁ:
\end{pali-hang}

\begin{pali-hang}
  Jāti'pi dukkhā
\end{pali-hang}

\begin{pali-hang}
  Jarā'pi dukkhā byādhi'pi dukkho
\end{pali-hang}

\begin{pali-hang}
  Maraṇam'pi dukkhaṁ soka-parideva-dukkha-domanass'upāyāsā'pi dukkhā appiyehi sampayogo dukkho piyehi vippayogo dukkho yam'picchaṁ na labhati tam'pi dukkhaṁ saṅkhittena pañc'upādānakkhandā dukkhā.
\end{pali-hang}

\begin{pali-hang}
  Idaṁ kho pana bhikkhave dukkhasamudayo ariyasaccaṁ:
\end{pali-hang}

\begin{pali-hang}
  Y'āyaṁ taṇhā ponobbhavikā nandirāgasahagatā tatra tatr'ābhinandinī seyyath'īdaṁ: kāmataṇhā bhavataṇhā vibhavataṇhā.
\end{pali-hang}

\begin{pali-hang}
  Idaṁ kho pana bhikkhave dukkhanirodho ariyasaccaṁ:
\end{pali-hang}

\begin{pali-hang}
  Yo tassā yeva taṇhāya asesavirāganirodho cāgo paṭinissaggo mutti anālayo.
\end{pali-hang}

\begin{pali-hang}
  Idaṁ kho pana bhikkhave dukkhanirodhagāminī paṭipadā ariyasaccaṁ:
\end{pali-hang}

\begin{pali-hang}
  Ayam'eva ariyo aṭṭhaṅgiko maggo seyyath'īdaṁ: Sammā-diṭṭhi sammā-saṅkappo sammā-vācā sammā-kammanto sammā-ājīvo sammā-vāyāmo sammā-sati sammā-samādhi.
\end{pali-hang}

\begin{pali-hang}
  Idaṁ dukkhaṁ ariyasaccanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.
\end{pali-hang}

\begin{pali-hang}
  Taṁ kho panidaṁ dukkhaṁ ariyasaccaṁ pariññeyyan'ti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.
\end{pali-hang}

\begin{pali-hang}
  Taṁ kho panidaṁ dukkhaṁ ariyasaccaṁ pariññātanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.
\end{pali-hang}

\begin{pali-hang}
  Idaṁ dukkhasamudayo ariyasaccanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.
\end{pali-hang}

\begin{pali-hang}
  Taṁ kho panidaṁ dukkhasamudayo ariyasaccaṁ pahātabban'ti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.
\end{pali-hang}

\begin{pali-hang}
  Taṁ kho panidaṁ dukkhasamudayo ariyasaccaṁ pahīnanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.
\end{pali-hang}

\begin{pali-hang}
  Idaṁ dukkhanirodho ariyasaccanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.
\end{pali-hang}

\begin{pali-hang}
  Taṁ kho panidaṁ dukkhanirodho ariyasaccaṁ sacchikātabban'ti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.
\end{pali-hang}

\begin{pali-hang}
  Taṁ kho panidaṁ dukkhanirodho ariyasaccaṁ sacchikatanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.
\end{pali-hang}

\begin{pali-hang}
  Idaṁ dukkhanirodhagāminī paṭipadā ariyasaccanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.
\end{pali-hang}

\begin{pali-hang}
  Taṁ kho panidaṁ dukkhanirodhagāminī paṭipadā ariyasaccaṁ bhāvetabban'ti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.
\end{pali-hang}

\begin{pali-hang}
  Taṁ kho panidaṁ dukkhanirodhagāminī paṭipadā ariyasaccaṁ bhāvitanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.
\end{pali-hang}

\begin{pali-hang}
  Yāvakīvañ'ca me bhikkhave imesu catūsu ariyasaccesu evaṁ tiparivaṭṭaṁ dvādasākāraṁ yathābhūtaṁ ñāṇadassanaṁ na suvisuddhaṁ ahosi n'eva tāv'āhaṁ bhikkhave sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṁ sammāsambodhiṁ abhisambuddho paccaññāsiṁ.
\end{pali-hang}

\begin{pali-hang}
  Yato ca kho me bhikkhave imesu catūsu ariyasaccesu evaṁ tiparivaṭṭaṁ dvādasākāraṁ yathābhūtaṁ ñāṇadassanaṁ suvisuddham ahosi athāham bhikkhave sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṁ sammāsambodhiṁ abhisambuddho paccaññāsiṁ.
\end{pali-hang}

Ñāṇañ'ca pana me dassanaṁ udapādi.

\begin{pali-hang}
  ``Akuppā me vimutti ayam'antimā jāti n'atthidāni punabbhavo''ti.
\end{pali-hang}

\begin{pali-hang}
  Idam avoca bhagavā. Attamanā pañcavaggiyā bhikkhu bhagavato bhāsitaṁ abhinanduṁ.
\end{pali-hang}

\begin{pali-hang}
  Imasmiñ'ca pana veyyākaraṇasmiṁ bhaññamāne \breathmark\ āyasmato koṇḍaññassa virajaṁ vītamalaṁ dhammacakkhuṁ udapādi:
\end{pali-hang}

``Yaṁ kiñ'ci samudayadhammaṁ sabbaṁ taṁ nirodhadhamman''ti.

\begin{pali-hang}
  Pavattite ca bhagavatā dhammacakke bhummā devā saddam'anussāvesuṁ:
\end{pali-hang}

\begin{pali-hang}
  ``Etaṁ bhagavatā bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmin''ti.
\end{pali-hang}

\begin{pali-hang}
  Bhummānaṁ devānaṁ saddaṁ sutvā Cātummahārājikā devā saddam'anussāvesuṁ...
\end{pali-hang}

\begin{pali-hang}
  Cātummahārājikanaṁ devānaṁ saddaṁ sutvā Tāvatiṁsā devā saddam'anussāvesuṁ...
\end{pali-hang}

\begin{pali-hang}
  Tāvatiṁsānaṁ devānaṁ saddaṁ sutvā Yāmā devā saddam'anussāvesuṁ...
\end{pali-hang}

\begin{pali-hang}
  Yāmānaṁ devānaṁ saddaṁ sutvā Tusitā devā saddam'anussāvesuṁ...
\end{pali-hang}

\begin{pali-hang}
  Tusitānaṁ devānaṁ saddaṁ sutvā Nimmānaratī devā saddamanussavesum...
\end{pali-hang}

\begin{pali-hang}
  Nimmānaratīnaṁ devānaṁ saddaṁ sutvā Paranimmitavasavattī devā saddam'anussāvesuṁ...
\end{pali-hang}

\begin{pali-hang}
  Paranimmitavasavattīnaṁ devānaṁ saddaṁ sutvā Brahmakāyikā devā saddam'anussāvesuṁ:
\end{pali-hang}

\begin{pali-hang}
  ``Etaṁ bhagavatā bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmin''ti.
\end{pali-hang}

\begin{pali-hang}
  Itiha tena khaṇena tena muhuttena yāva brahmalokā saddo abbhuggacchi. Ayañ'ca dasasahassī lokadhātu saṅkam'pi sampakam'pi sampavedhi appamāṇo ca oḷāro obhāso loke pāturahosi atikkamm'eva devānaṁ dev'ānubhāvaṁ.
\end{pali-hang}

Atha kho bhagavā udānaṁ udānesi:

\begin{pali-hang}
  ``Aññāsi vata bho koṇḍañño aññāsi vata bho koṇḍañño''ti. Iti h'idaṁ āyasmato koṇḍaññassa aññākoṇḍañño tv'eva nāmaṁ ahosī'ti.
\end{pali-hang}

\suttaRef{[SN 56.11]}
